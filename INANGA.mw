           INANGA

Inanga ni iki???

Inanga ni igicurarangisho kama c’abarundi. Kibaje nk'urutaro kikaba gifise imirya(imigozi ari nayo bavuza); nayo iyo mirya yaba iva mu mitsi y’inka baretse(banikiye) ikuma hanyuma bakayikanira kuri cagiti. Iyo niyo mu kuvuza inanga bakwega ijwi rivuyemwo rikaryohera ugutwi. Mugukana iyo mirya baragerageza bagatanya mu myanya no mu majwi kugira ntivuge ijwi rimwe. Hamwe baradwegeza ahandi bakaregeza bukebuke.

Inanga kandi ni urwo ruvyino bavuga bishimikije ico gicurarangisho. Hari aho bawita « umurya w’inanga » canke « inanga » conyene.

Mbeka muri kahise inanga yari imaze iki?? Yakoreshwa gute

Muri kahise k'uburundi inanga yakunda gukoreshwa cane cane ibwami: niyo bavugiriza umwami kukagoroba aryamye bakayibuza bongorera kugirango asinzire neza( ninaho havuye uryamuco wokuvuza inanga bongorera), ndetse n'ibibera hanze bagume bavyumva neza, ndetse bavuza umurya w'inanga bongorera kugirango ntibakome inka zaba ziryamye zisinziriye uziko inka nazo mumigenzo y'ikirundi zahabwa agaciro kadasanzwe ndetse na bugingo n'ubu.

Ico gicurarangisho benshi baracibuka canke baracumvise, ndetse nubu kunsamirizi y'uburundi umurya w'inanga barawuvuza, ntaryo ku musi wa kabiri isaha zibiri n’igice z’ijoro iyonsamirizi iracishako uwo murya, mukiganiro c'umuziki kavukire.

Uwo murya na basokuru barawuvuza bateramiye inkono canke ijoro rigiye bagomba kuba barariherekeza barondera n’agatiro na cane cane ko umurya w’inanga usa n’uwukwega agatiro kuko uvuga gahogahoro, senaka yaravuza umurya w'inanga abana bagatega yompi hama bakajanwa bukebuke n'agatiro bagasinzira.

Ni nk’ibiki vyakunda kuba bivurwa mu nanga ?

Inanga, nk’ayandi mayarwa yose y’ikirundi zishikiriza iciyumviro kandi zigakoreshwa muguteramisha abantu. Ivyiyumviro vyakunda kuba bivurwa muri izo nanga kwari nko kwivuga uwakugabiye, (nko muri Bigoro), ugutera inkuru yabaye ( Maconco), Ubuzima mu kibano (Umuhirwe ni nde ?), ndetse no Kuresha ( Urambera umukunzi ya Donasiyano w’i muramvya).

Ndets hari n'ibindi bikunda gukoreshwa mumurya w'inanga nk'ibitito n'ibisokozo.

Mbegako Uburundi bufise imico n'imigenzo abakenyezi canke abigeme(abakobwa) boba barekuriwe kuvuza inanga? Abakenyezi canke abigeme baravuza inanga vyiza vy'abantu ndetse zikarya cane narirya benshi unsanga bafise akajwi kameze neza kakanyengetera mumatwi bikaryoha, kukuvuza inanga mumico n'imigenzo y'uburundi biratandukanye cane n'ingoma kuko zozo batarekuriwe kuzivuza.

Mugihe ca none umurya w'inanga woba ukivuzwa?

Cane gose nk'uko twabivuze haruguru umurya w'inanga uravuzwa ndetse haramaze kuboneka iterambere aho hariho n'inanga zivuga mirurimi gw'igifaransa.
